---
title: "Gerusalemme /2"
date: 2015-05-20
categories: ["Oldies"]
tags: []
thumbnail: "wpid-foto-3_2-jpg.jpeg"
---

Mi piace la mia scuola.

È un edificio antico di pietra chiara come quasi tutti quelli che si vedono da queste parti. Non è ornato di motivi moreschi come i più belli che ho visto in giro: è molto semplice, con le persiane azzurre, alti scalini di pietra e stanze fresche e ombrose. Pulito, ordinato e accogliente. Si chiama [Brother Vincent Malham Center](http://www.bethlehem.edu/institutes/BVMC) e si trova proprio dietro la basilica della natività di Betlemme.

I miei insegnanti sono due, ogni mattina si dividono le mie tre ore di lezione.

Il primo non ricordo come si chiama ma si prende a pieno titolo l’appellativo di ustaadh. Ha insegnato per 35 anni in una scuola di [Beit Sahour](http://it.wikipedia.org/wiki/Beit_Sahour), ora è in pensione ma per mia fortuna esercita ancora. Gli manca il braccio destro, non oso chiedergli perché, è sempre vestito di tutto punto in giacca e pantaloni marroni e ne sa da vendere. Ogni giorno si presenta con dei biscotti da offrirmi durante la pausa di metà mattina. Oggi ho deciso di vendicarmi: sulla via del ritorno mi sono fermata in una bottega e domani gliene porto qualcuno io. È burbero e sbrigativo, ma apprezza i miei sforzi e ogni tanto riesco ad ammorbidirlo. Ieri gli ho chiesto il permesso di insegnargli io qualcosa che non sapeva e gli ho regalato la parola “salamelecchi”. Si è illuminato e naturalmente mi ha chiesto di dirgli altre parole italiane derivate dall’arabo. Ho messo giù una lista provvisoria, contiene: camallo, fondaco, assassino, cassero, magazzino, cremisi, giubba, ricamare, limone, zagara, cifra e meschino. Me le giocherò un po' per volta!

L’altra insegnante si chiama Nadia, è più giovane e mi piace di meno perché ne sa di meno, prima di tutto sa meno l’inglese, quindi a volte quando le chiedo il significato di una parola si perde e lo deve andare a cercare su Internet. Considerato lo sforzo di entrambe per far lezione usando l’inglese come unico tramite questo problema rallenta un po’ tutto e rende più difficile la comunicazione. L’altra cosa che mi mette in difficoltà è che è meno attenta a distinguere fra l’arabo fusha e quello palestinese, quindi a volte pronuncia una parola in un modo e a volte in un altro, e io non sono ancora in grado di non farmi confondere da queste variazioni. Il lato buono in tutto ciò è che mi parla sempre in arabo e quindi sono costretta ad aguzzare l’ingegno, a sforzarmi di starle dietro e quando riesco anche di risponderle. Per farla breve: a mezzogiorno esco dalle tre ore di lezione completamente stremata!

_______________________

Aggiornamento

Eccoci qua, la seconda settimana è iniziata. Durante il weekend lungo sono rimasta indietro con i racconti, come temevo: troppa voglia di vedere troppe cose per trovare il tempo di scrivere, ma ne ho messo da parte qualcuno appena riesco ve lo rifilo!
Son tornata a scuola, dicevo, e sono stata premiata dalla fortuna. Vi ho detto della mia preferenza per il professore, ebbene: Nadia, l'altra insegnante, giovedì discuterà la tesi del suo master, quindi le faceva molto comodo avere un po' di tempo libero per prepararsi in questi giorni. Mi hanno chiesto se mi sarebbe dispiaciuto fare lezione per tutta la settimana solo col professore, e io ho magnanimamente acconsentito.
Quindi da ieri siamo io e lui. È pesante, perché va veloce e non mi dà tregua, ma continua a piacermi molto. Oltretutto quando scrive alla lavagna non riesco a leggere la sua grafia, lui insiste nel dire che è tale e quale a quella dei libri ma non è vero! Giudicate voi.

![image](wpid-foto-3_2-jpg.jpeg)

Gli accordi ora funzionano così: lui porta biscotti e io porto parole. La settimana scorsa gli ho regalato un tocco di esotismo con "camallo" e "fondaco" e il sapore di repubbliche marinare che si portano dietro, e un po' di profumi deliziosi con "limone" e "zagara". Oggi è stato il turno di "divano", che inevitabilmente ci ha portati a divagare di scoperta in scoperta verso "sofà" e "canapé".
Abbiamo anche, per gentile concessione, una foto del professore in tutta la sua magnificenza. Io non so se avrei osato chiedergli il permesso di fargli una foto, ma dato che ieri è stato lui a prendere il telefono e fotografarmi, dicendo "I want to remember you", ho colto la palla al balzo! E così ho scoperto un altro uomo terribilmente vanitoso: prima che gli facessi la foto ha voluto togliere gli occhiali, e dopo ha voluto controllare il risultato. Quindi ho sia il consenso che l'approvazione di Mikhail (ora sappiamo anche il nome, che non è arabo perché lui è un cristiano di fede greca ortodossa).

![image](wpid-foto-4-jpg2.jpeg)
