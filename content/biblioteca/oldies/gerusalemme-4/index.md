---
title: "Gerusalemme /4"
date: 2015-05-26
categories: ["Oldies"]
tags: ["armeni", "canti", "chiesa", "Gerusalemme", "messa", "San Giacomo"]
thumbnail: "wpid-foto-1_1-jpg.jpeg"
---

Venerdì pomeriggio.

Seduta su uno scalino nel cortile della chiesa di San Giacomo attendo pazientemente l'ora della messa per poter entrare. Non ho trovato altre possibilità di accesso al quartiere armeno della città vecchia, contrariamente a quanto era scritto nella mia guida; ho setacciato tutti i muri, feritoie comprese: solo porte chiuse o addirittura nascoste. L'unico modo sembra essere aspettare la messa e poi assistervi.

È stata la prima tappa del mio pomeriggio religioso nella città vecchia, più tardi ho raggiunto la prima stazione della via dolorosa per seguire la processione dei francescani e poi sono andata nel quartiere ebraico per assistere ai preparativi dello shabbat. Niente moschee: i musulmani al venerdì tengono tutto per se. Li ho visti sciamare a centinaia, a mezzogiorno, verso la moschea di Al Aqsa per la preghiera, ma il monte del tempio di venerdì non è accessibile ai pagani [a dire il vero anche gli altri giorni non è che sia proprio facile visitarlo...]

Il cortile è bello e ombroso, la pietra bianca domina qui come ovunque e l'ombra delle mura alte offre sollievo dalla calura, ma non è un luogo accogliente. Il pronao della chiesa è chiuso da una cancellata di ferro e ogni altra porta o andito che affaccia sul cortile porta la scritta "Private", "Do not enter" o "No visitors beyond this point". Alle tre si aprono i cancelli, nel cortile ormai si è radunata una piccola folla di turisti, molto più numerosi dei fedeli, a onor del vero. Prima di entrare, io che leggo sempre tutto e sono ligia alle regole, osservo il cartello posto accanto alla porta.

![image](wpid-foto-1_1-jpg.jpeg)

Ok, tutto abbastanza ragionevole, e il punto 5 in una città come questa è tutt'altro che scontato, ma vogliamo parlare dei punti 4b e 4c? Non ce la posso fare! E infatti la nonnina seduta sulla panca accanto a me, tutta vestita di nero, appena inizia la messa mi tocca bruscamente un ginocchio e mi fa segno di scavallare le gambe.

La chiesa è buia, fresca e bella, la parte bassa delle pareti è coperta di piastrelle bianche a disegni blu che ricordano tanto le piastrelle del sud della Spagna o del Portogallo, la parte superiore è affrescata. Le panche corrono solo lungo le pareti o attorno alle colonne. Dal soffitto pendono decine di lampade d'argento col vetro colorato. Ecco l'unica foto che sono riuscita a rubare entrando.

![image](wpid-foto-2_1-jpg.jpeg)

La messa è breve, per fortuna, tutta cantata, ed è un andirivieni di pretini e pretoni più o meno sobriamente abbigliati, alcuni indossano un lungo mantello nero col cappuccio e una stola a motivi rossi e oro sulle spalle, sopra il mantello. Cantano quasi tutto il tempo, divisi in due gruppi. Non ho potuto fare altre fotografie, per via del divieto e dei rimproveri dei pretoni barbuti, ma di nascosto dalla nonnina sono riuscita a registrare un po' di canti. Se fate attenzione, oltre al tintinnare del turibolo, potete sentir cantare anche lei.

soundcloud url="https://api.soundcloud.com/tracks/206874945" params="auto_play=false&hide_related=false&show_comments=true&show_user=true&show_reposts=false&visual=true" width="100%" height="450" iframe="true" /]  