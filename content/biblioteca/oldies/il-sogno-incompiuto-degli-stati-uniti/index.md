---
title: "Il sogno incompiuto degli Stati Uniti"
date: 2015-11-01
categories: ["Oldies"]
tags: ["2015", "blacklivesmatter", "ferrara", "gary younge", "internazionale", "intfe", "isabel wilkerson", "jose antonio vargas", "kristina kay robinson", "sogno incompiuto", "stati uniti", "teatro comunale", "undocumented", "vargas", "white people", "wilkerson", "younge"]
thumbnail: "jose.jpg"
---

![jose](jose.jpg)

Uno degli incontri più interessanti a cui ho assistito durante l’ultimo festival di Internazionale, all’inizio di ottobre, aveva come titolo *Stati Uniti. Il sogno incompiuto*, con riferimento non tanto al sogno americano, quanto al sogno nel sogno, quello di Martin Luther King, nel cinquantesimo anniversario, al cospetto di una stagione di violenze molto ben rappresentata in queste parole.

Da qualche anno negli Stati Uniti le estati, come gli uragani, hanno un nome. Non nomi semplici, come Katrina o Floyd, ma nomi e cognomi, come Trayvon Martin e Michael Brown (i due ragazzi neri uccisi da un vigilante di quartiere e da un poliziotto). Come gli uragani, queste morti erano prevedibili ed erano state previste. Eppure, quando sono arrivate, l’effetto è stato comunque devastante. Non sappiamo ancora quale nome sarà associato a quest’estate. Prenderà il nome di qualcuno che in questo momento sta giocando a un videogioco, sta cercando il modo di sfamare la sua famiglia o sta lavorando per ripagare il prestito universitario. Lui (perché probabilmente sarà un lui) non sa ancora che i suoi giorni sono contati, e noi non abbiamo idea di quanti saranno quei giorni.
Gary Younge](http://www.internazionale.it/festival/notizie/2015/07/24/gary-younge-festival-ferrara) – uno dei protagonisti dell’incontro – iniziava così quest'estate [l’articolo](http://www.theguardian.com/us-news/2015/jul/01/gary-younge-farewell-to-america) con cui ha preso congedo dagli Stati Uniti dopo dodici anni come corrispondente del Guardian. Il pezzo, bello e interessante, lo scorso luglio si è guadagnato, col titolo *Stati Uniti - La stagione delle rivolte* nella bella traduzione di Bruna Tortorella, la copertina di [un numero di Internazionale](http://www.internazionale.it/sommario/1112). Sono le parole di un uomo che dodici anni fa è arrivato negli Stati Uniti dalla Gran Bretagna con il ruolo e la posizione di un osservatore esterno e che poi ha gradualmente perso il suo distacco, perché ha sposato una donna americana, ha fatto un figlio con lei e si è trovato ad essere sempre più parte integrante della società. Sono le parole di un uomo che si duole per la morte insensata e ingiusta di troppi ragazzi e allo stesso tempo esprime tutta l’apprensione e la preoccupazione di chi si trova ad essere padre di un ragazzo nero negli Stati Uniti di oggi.  

A discorrere con lui, nonostante il collegamento Skype abbia più volte sabotato i suoi interventi, c’era [Jose Antonio Vargas](https://en.wikipedia.org/wiki/Jose_Antonio_Vargas), che ho avuto la fortuna di conoscere lo scorso anno, sempre al festival di Internazionale, grazie alla squadra di Mondovisioni che ha inserito il suo documentario *[Documented*](http://documentedthefilm.com/)nella selezione del festival. Gli americani lo definirebbero un *illegal alien*, un clandestino, un filippino entrato illegalmente nel paese all’età di 12 anni, quando sua madre lo ha mandato a vivere coi nonni in California. Da allora Vargas - che ha rivisto la madre una volta sola - ha fatto parecchia strada: è diventato giornalista, ha vinto un premio Pulitzer partecipando con una squadra di giornalisti del Washington Post alla copertura del massacro alla Virginia Tech ed è diventato un attivista che si batte da anni per rivendicare i propri diritti e quelli dei circa undici milioni di cittadini americani “undocumented”. È anche l’autore di una trasmissione, *[White People*](https://www.youtube.com/watch?v=_zjj1PmJcRM), andata in onda qualche mese fa su MTV per stimolare il dibattito sullo stato di privilegio non percepito di cui godono i giovani americani bianchi (dibattito che si è effettivamente acceso, a giudicare dagli articoli usciti sul *[Guardian](http://www.theguardian.com/tv-and-radio/2015/jul/23/white-people-mtv-race-conversation),* su *[The Atlantic](http://www.theatlantic.com/entertainment/archive/2015/07/white-people-mtv-jose-antonio-vargas-backlash-lessons-privilege/399302/)*, su *[Slate](http://www.slate.com/blogs/browbeat/2015/07/21/mtv_s_white_people_reviewed_jose_antonio_vargas_doc_isn_t_a_great_discussion.html)* e sul *[New Yorker](http://www.newyorker.com/culture/cultural-comment/the-trouble-with-white-people)*).

Ad animare l’incontro assieme a Younge e Vargas c’erano anche due signore. La prima, [Kristina Kay Robinson](http://www.internazionale.it/festival/protagonisti/kristina-kay-robinson), è una scrittrice e artista di colore originaria di New Orleans. Ho trovato due suoi brani in rete. [Il primo](https://www.guernicamag.com/daily/kristina-kay-robinson-whats-old-is-new-again/), uscito sul magazine Guernica lo scorso aprile, parla di come la scena artistica di New Orleans è sopravvissuta agli enormi cambiamenti che la città ha subito in seguito all’uragano Katrina.

Il secondo](https://www.thenation.com/article/ten-years-since-a-meditation-on-new-orleans/), pubblicato su The Nation, commemora il decimo anniversario dell’uragano con parole che scuotono. Robinson rivela una consapevolezza straordinaria del proprio ruolo e della ricchezza della propria condizione in un crocevia vibrante di razze e culture.  
Quest’anniversario è un punto di svolta, il momento di decidere verso che cosa correre e cosa invece va lasciato da parte per alleggerire il carico. Dieci anni fa, mi sono ritrovata nei panni di “profuga” da una città americana. Quell’etichetta si è portata dietro una serie di circostanze caotiche e di decisioni da prendere in fretta, i primi dieci anni sono stati una lotta per ricostruire me stessa. Ma la verità è che sono fortunata, sono una dei più fortunati. Sono a casa mia, sto bene, sono viva per raccontarlo. Piango coloro che non ci sono più e combatto quel misto di senso di gratitudine e di colpa che provo per essere stata risparmiata. La sopravvivenza è un istinto animale che ci sospinge tutti verso il bene o il male, e io faccio del mio meglio per portarne il peso. In questi dieci anni ho imparato a usare questa consapevolezza per suscitare la mia ansia e per calmarla, per perdonare me stessa e mettere in movimento il mio corpo. Ci sono tante cose degli ultimi dieci anni che preferirei dimenticare e tante esperienze che vorrei aver vissuto diversamente. Ma non è possibile tornare indietro. C’è solo quello che c'è nel presente e la posta in gioco è alta. New Orleans sta cambiando in meglio, poco per volta, giorno dopo giorno. [...]

Essendo cresciuta - nera fra i neri - a New Orleans ed essendo sopravvissuta a questi dieci anni, non posso dimenticare che alla vita si associa la sacra responsabilità della memoria. New Orleans è sempre stata un luogo abitato da molte genti. I Choctaw la chiamavano *Bulbancha,* “luogo in cui si parlano molte lingue”, e gli Ishak la chiamano *Nun Ush,* “Il grande villaggio”. Molti dei luoghi più conosciuti dai turisti e dai viaggiatori di tutto il mondo, come il porto, il mercato francese e Congo Square, erano il fulcro di scambi commerciali e culturali molto prima dell’arrivo dei bianchi. Nata e cresciuta - nera fra i neri - a New Orleans, il mio inglese è contaminato da vocaboli e modi di dire mutuati sia dagli africani che dai nativi. Mi piace ripetere due o tre volte certi aggettivi brevi. Il cibo è *good-good*, e una fotografia può essere *pretty-pretty-pretty*. Sono cresciuta con la chiara consapevolezza dei miei legami con questa terra e con le persone che l’abitavano in origine. New Orleans è il nostro posto, un posto con un cultura sincretica e indipendente e una relazione articolata su molti livelli con la diaspora, una relazione non solo teorica ma pratica. [...]

La mia vita a New Orleans è stata un’esperienza nera intersezionale, che continua tuttora a insegnarmi qualcosa del mondo e dei percorsi di coloro che lo attraversano. Per me, Katrina e i dieci anni che sono seguiti sono una storia di movimento come tante altre. Molti di noi, neri cresciuti in questa città, hanno dovuto andare altrove, altri hanno cercato di abituare lo sguardo a un paesaggio nuovo e sgradevole. So che c’è potere sia nell’identità di gruppo che nella sopravvivenza individuale, evoco quel potere ogni giorno per comprendere il mio corpo in questo nuovo spazio. Tutti noi neri cresciuti a New Orleans stiamo cercando di fare spazio, attraverso il ricordo, alla vita che si dispiega davanti a noi.
La seconda, straordinaria signora è [Isabel Wilkerson](https://en.wikipedia.org/wiki/Isabel_Wilkerson), scrittrice e giornalista americana, che ha dedicato quindici anni della sua vita a scrivere [un libro](http://www.ibs.it/code/9788856504125/wilkerson-isabel/al-calore-di-soli.html) che le è valso un premio Pulitzer, viaggiando in lungo e in largo per gli Stati Uniti e intervistando più di 1200 persone, per dare conto di un fenomeno di grandissima importanza nella storia del paese, ovvero la “grande migrazione” che ha visto centinaia di migliaia di afroamericani, dal 1915 agli anni ’70, spostarsi dagli stati del Sud verso il resto degli Stati Uniti lungo tre direttrici principali. La prima verso nord, la seconda verso il Midwest, verso città come Detroit e Chicago e la terza verso la West Coast, da Los Angeles a Seattle.

Si trova ancora online la bella [intervista](http://www.democracynow.org/2010/9/29/the_warmth_of_other_suns_the) concessa dalla Wilkerson a Amy Goodman di Democracy Now in occasione dell’uscita del libro, nel 2010. Ne ho estratto e tradotto alcuni passi particolarmente significativi.

Nel primo la Wilkerson delinea con pochi tratti la situazione di segregazione razziale vissuta dalle persone di colore negli stati del Sud.
Se ne sono andati per cercare opportunità migliori. Se ne sono andati perché, in quanto afroamericani, erano soggetti a un sistema di caste che dettava e controllava ogni aspetto delle loro vite. In qualche modo si potrebbe dire che è stata una defezione tanto quanto una migrazione. Si potrebbe anche dire che erano in cerca di asilo politico per sfuggire a una situazione di segregazione che imponeva per esempio che, a Birmingham, una persona bianca e una di colore non potessero giocare insieme a scacchi. Qualcuno si era preso la briga di emanare una legge per vietarlo. C’erano tribunali, nel Sud, dotati di due bibbie su cui giurare di dire la verità: una per i bianchi e una per i neri.
Nel secondo ci fa riflettere su come questa grande migrazione abbia avuto un influsso fondamentale sulla letteratura e la musica americana come le conosciamo oggi.
Ci sono tanti aspetti della vita e della cultura americana che diamo per scontati. In letteratura, per esempio, abbiamo Toni Morrison, i commediografi August Wilson e Lorraine Hansberry, lo stesso Richard Wright, grande romanziere; tutte queste persone hanno fatto parte della *grande migrazione* o ne sono un prodotto. E questo per quanto attiene alla letteratura. Se parliamo di musica, è difficile immaginare cosa sarebbe stata senza la *grande migrazione*. Queste persone hanno portato con sé la musica, il folklore, i suoni, la lingua e il cibo della loro terra, si potrebbe dire della loro patria, e così facendo hanno trasformato la cultura americana.

Se non ci fosse stata la grande migrazione - ad esempio - non sarebbe esistita la Motown. Perché i genitori di Berry Gordy, il fondatore della Motown, si sono trasferiti a Detroit dalla Georgia. Ed è lì che Gordy, crescendo, ha cominciato a guardarsi intorno e ha deciso di occuparsi di musica. Non aveva abbastanza soldi per andare in cerca di talenti in giro per gli Stati Uniti, e allora cosa ha fatto? Ha pescato fra le persone attorno a lui, bambini, ragazzi. Diana Ross e Smokey Robinson, anche loro figli della grande migrazione, senza di essa non sarebbero esistiti. B. B. King, Ralph Ellison. Se poi parliamo di jazz, nemmeno il jazz sarebbe diventato quello che è oggi. I genitori di Miles Davis si sono trasferiti dall’Arkansas all’Illinois, dove lui – rispetto a quello che avrebbe avuto se fosse cresciuto fra le piantagioni di cotone dell’Arkansas, dove si lavora dall’alba al tramonto – ha avuto il lusso di poter sperimentare la sua musica per ore e ore. Laggiù sarebbe stato un privilegio impensabile. Lo stesso vale per Thelonius Monk, i cui genitori si sono trasferiti a New York dalla Carolina del Nord quando lui aveva cinque anni. Nelle piantagioni di tabacco nel Nord Carolina non avrebbe mai potuto permettersi di esercitarsi per ore, o di prendere le lezioni di musica che ha preso a New York. E poi John Coltrane. Si è trasferito dal Nord Carolina a Philadelphia a diciassette anni, e proprio a Philadelphia ha potuto permettersi il primo sassofono. Cosa sarebbe di noi oggi, senza quel sassofono?
Nel terzo brano la Wilkerson condivide con Amy Goodman una sua riflessione sulle analogie fra diversi movimenti migratori in diverse epoche storiche.
Abbiamo assistito a una delle più imponenti migrazioni interne che si siano mai verificate entro i confini della nostra nazione, una migrazione che si è protratta per quasi tutto il ventesimo secolo. E a ben vedere, le ragioni che hanno spinto questa gente a muoversi sono le stesse di chiunque abbia mai attraversato l’Oceano Atlantico o Pacifico oppure varcato il Rio Grande: assicurare una vita migliore a sé stessi e alle proprie famiglie. E uno degli obiettivi del mio lavoro era proprio far rivivere questo fenomeno in modo che le persone potessero rendersi conto di essersi spostate grossomodo per le stesse ragioni di chiunque altro.

Una delle più grandi tragedie del ventesimo secolo, per me che ho passato tanto tempo a studiarla, sta nel fatto che le persone che alla metà del ventesimo secolo, da tanti luoghi diversi, sono confluite nelle grandi, anonime città industriali americane non sono molto diverse dai protagonisti della *grande migrazione*, ma purtroppo non se ne rendono conto, anche se mi piacerebbe tanto che lo facessero. Erano tutte persone di estrazione contadina, in fuga da situazioni difficili o da regimi oppressivi, alla ricerca di qualcosa di meglio, se non per sé stessi, perché forse era già troppo tardi, almeno per i propri figli. Loro avevano già subito le situazioni drammatiche alle quali cercavano di sfuggire, ma magari per i loro figli la situazione poteva essere migliore.

Un’altra enorme tragedia sta nel fatto che, una volta arrivate nel nostro paese, queste persone si sono inserite nel sistema economico e produttivo andando a lavorare nei macelli, nelle fabbriche e nelle acciaierie, e ad alcuni di loro è stato permesso di sindacalizzarsi, mentre altre persone, molte delle quali afroamericane, sono state cooptate per sostituire gli scioperanti. Non avevano idea di cosa fosse un’organizzazione sindacale, non era un concetto immaginabile al Sud, quindi non sapevano in cosa si stavano immischiando. Di conseguenza, fra questi due gruppi di persone si è creata una frattura insanabile mentre invece, se avessero avuto l’opportunità di conoscersi, avrebbero scoperto di avere moltissimo in comune. Tutti portavano con sé le proprie abitudini e tradizioni, il proprio cibo, la nostalgia della terra natale e delle persone lasciate indietro, e tutti pativano la vita alienante delle grandi città. Ma purtroppo sono stati separati, messi ad abitare in quartieri diversi, e divisi sul posto di lavoro.

Mi piacerebbe anche che le persone si rendessero conto di cosa significa prendere la decisione di emigrare. Se vivi in uno stato di oppressione, come maturi la decisione di andartene? Come decidi di provare ad andare in un posto in cui non sei mai stato prima? Forse ne hai sentito parlare, forse un parente ne ha sentito parlare. Questo è il background di quasi tutti gli americani. Come siamo arrivati qui? Quanti di noi conoscono qualcuno la cui bis-bis-nonna è arrivata dall’Irlanda e il cui bis-bis-nonno è arrivato dall’Italia e hanno dato vita a generazioni nate e cresciute nel nuovo mondo? È stato più o meno così per tutti. E mi piacerebbe che tutti potessero rendersi conto, attraverso l’esperienza di queste persone meravigliose, straordinarie, coraggiose, di quanto abbiamo in comune, del fatto che abbiamo in comune molti di più di quanto non siamo portati a credere.
E queste ultime parole, oltre a denunciare tutta l'assurdità di un mondo rimasto sostanzialmente segregato e razzista nonostante tanto progresso e nonostante un presidente nero, mi fanno pensare alle migrazioni a cui assistiamo da questa parte dell'oceano. Anche qui ci sono persone in movimento per motivi simili che incontrano analoghe resistenze da parte di persone che col tempo hanno dimenticato le proprie origini. E proprio qui e ora si aprono nuovi scenari di discriminazione, di razzismo, perché anche qui ci sono dei neri che si spostano per cercare di migliorare la propria condizione e tentano difficili percorsi di integrazione. Sono loro di là dall'oceano, ma siamo anche noi qui, e c'è da augurarsi di non diventare come loro e di non riuscire a far peggio.