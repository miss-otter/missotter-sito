---
title: "Una bella notizia – Chi è nudo non teme l’acqua "
date: 2024-01-10
categories: ["NuoviArrivi"]
tags: ["aeroporto di kabul", "afghanistan", "atene", "chi \u00e8 nudo non teme l'acqua", "grecia", "huginn e muninn", "i corvi", "iperborea", "iran", "luca fusari", "matthieu aikins", "nuova collana", "nuovo libro", "pakistan", "saggistica narrativa", "traduzione", "turchia"]
thumbnail: "chi_e_nudo_2.jpg"
---

![](chi_e_nudo_2.jpg)

I più attenti di voi ricorderanno un gran bel libro che vi ho segnalato un anno fa, [The naked don’t fear the water, di Matthieu Aikins](https://missotter.wordpress.com/2023/01/03/in-viaggio-con-i-migranti-dallafghanistan-alleuropa/). Ebbene, ora anche chi non mastica l’inglese può leggerlo, perché la casa editrice Iperborea lo ha pubblicato a settembre, nella traduzione di Luca Fusari, con il titolo [Chi è nudo non teme l’acqua](https://iperborea.com/titolo/652/chi-e-nudo-non-teme-lacqua).

Questa notizia mi rende molto felice perché da un lato è una conferma indiretta della bontà delle mie intuizioni di lettrice e dall’altra mi fa pensare che davvero uno spazio per questo tipo di libri nel panorama editoriale italiano si può trovare. In questo caso specifico lo spazio è una nuova collana della casa editrice che abbiamo imparato a conoscere per la sua grande attenzione agli autori del nord Europa. La nuova collana di saggistica narrativa, che apre ad autori di altre provenienze, si chiama [I Corvi](https://iperborea.com/titoli/collana/i-corvi) e conta al momento tre libri pubblicati e due in uscita. Il libro di Aikins è stato selezionato come secondo volume della collana e, se il buongiorno si vede dal mattino, ho la sensazione che la collana ci riserverà altre piacevoli sorprese.

Il nome della collana è ispirato al mito nordico di Odino e dei suoi due corvi messaggeri, che ogni mattina all’alba partivano in volo e viaggiavano per il mondo per raccogliere informazioni e notizie, che tornavano poi a riferire al loro padrone. I nomi dei corvi, Huginn e Muninn, derivano dall’antico norreno e significano "pensiero" e "memoria". La presenza di questi corvi accanto a Odino ne simboleggia la saggezza, la conoscenza e la capacità di percepire ciò che accade nel mondo.