---
title: "Gerusalemme /6 - Herodion"
date: 2015-05-30
categories: ["Oldies"]
tags: []
---

Lungo la strada che da Gerusalemme porta a Hebron, guardando in lontananza sulla sinistra, si scorge a tratti una montagna imponente dalla forma curiosa e del tutto atipica.

![herodion9as](herodion9as.jpg)

Cosa ci fa un vulcano in mezzo al deserto di Giuda? Semplice: non è un vulcano! Questo tronco di cono è opera dell'uomo, opera antica, e se guardate bene la foto noterete che la collina di sinistra è stranamente piatta. Fatto due più due, la risposta è che qualcuno ha preso la terra da una parte e l'ha messa dall'altra.

E chi era il signore del movimento terra in queste lande nei tempi antichi? La malavita nostrana non c'entra, qui è questione di ambizione e grandiosità. Erode, colui che ha costruito la leggendaria e imprendibile fortezza di Masada, colui che ha tirato in piedi a forza di muraglioni e immense sale colonnate la spianata delle moschee, spianando un monte che era tutto fuorché piatto, si è dato da fare anche qui, nel luogo in cui vinse nel 40 aC una battaglia contro i Parti che gli valse la fiducia di Roma e la proclamazione a re di Giudea (scusate, non resisto, un contributo video fondamentale: [King of the Jews](https://www.youtube.com/watch?v=R8lzmbAn8_Y)!).

Dentro il cratere si nascondono i resti di [una fortezza imponente](http://www.biblewalks.com/Sites/Herodion.html), le mura, alte 30 metri e spesse 2,5 sono circolari, con quattro grandi torri ai quattro punti cardinali, tre semicilindriche e la quarta e maggiore (18 metri di diametro) cilindrica. Le rovine raccontano diversi periodi di occupazione e diversi usi di questo luogo, dentro il "cratere" ci sono resti del cortile interno del palazzo di Erode e delle sue terme, e poi tracce di sinagoghe dei tempi delle [rivolte ebraiche](http://it.wikipedia.org/wiki/Guerre_giudaiche) (come a Masada) e di chiese bizantine costruite nel V secolo, quando la fortezza fu trasformata in monastero e ancora, sottoterra, sette enormi cisterne [alimentate da un acquedotto che arrivava dalle piscine di Salomone, tre magnifiche [vasche di raccolta](http://www.romanaqueducts.info/aquasite/jerusalempools/index.html#solomon) dell'acqua poste a sud di Betlemme, una quindicina di chilometri dall'Herodion, che facevano parte anche del sistema idrico di Gerusalemme] collegate da tunnel scavati durante il periodo delle rivolte ebraiche come rifugi e passaggi segreti per entrare e uscire di nascosto dalla fortezza e infine, lungo la scarpata esterna, sul lato rivolto a nord-ovest, un piccolo anfiteatro e la tomba di Erode, ritrovata dopo lunghe e vane ricerche [pochi anni fa](http://news.nationalgeographic.com/news/2007/05/070508-herod-tomb.html).

Ma perché la forma a vulcano? Perché fare un magnifico palazzo di sette piani in cima a una collina e poi interrarlo quasi tutto? Giuro che ancora non l'ho capito, ma salire lungo le pareti del "vulcano" e una volta arrivati in cima scoprire tutto quello che c'è dentro è stato bellissimo.

(photo credit: [www.biblewalks.com](http://www.biblewalks.com/Sites/Herodion.html))