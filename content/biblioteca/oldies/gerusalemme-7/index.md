---
title: "Gerusalemme /7"
date: 2015-06-02
categories: ["Oldies"]
tags: ["art-sistance", "festival", "Gerusalemme", "musrara", "quartiere"]
thumbnail: "img_8116.jpg"
---

Bene, chiarito che finché qui fuori non finisce la baraonda dormire sarà impossibile perché sento la musica di almeno tre concerti più quella dell'installazione video nel giardino accanto, tanto vale che provi a raccontare questo [Musrara Mix Festival ](http://www.musraramixfest.org.il/)che mi son trovata intorno.

![](img_8116.jpg)

La serata è dolce, l'arietta fresca, il cielo sereno e la luna quasi piena. Il festival è organizzato dalla [scuola](http://musrara.org) che sta qui dietro l'angolo (l'altro angolo, perché qui dietro c'è anche la scuola di musica tradizionale araba) e coinvolge una buona parte del quartiere, soprattutto quella delle case vecchie, che più le guardo e più mi piacciono, coi loro muri di pietra, le finestre ornate e i giardini ombrosi.

C'è la scuola in primis che apre tutti i suoi spazi e propone mostre di fotografia, installazioni video e di arti performative, mentre sul balcone che dà sulla strada c'è un concerto e sulla facciata vengono proiettate delle immagini che lo accompagnano.

![](img_8131.jpg)

Poi ci sono i cortili e i giardini delle case, aperti perlopiù a ospitare installazioni video più o meno grandi. Confesso che quella nel mio giardino non l'ho ancora vista, in compenso c'è questa, arricchita dal profumo inebriante del gelsomino che circonda lo schermo. Il video non è granché, in compenso la musica che lo accompagna sta fra l'ossessivo e l'ipnotico.

![](img_8142.jpg)

Questa invece è interessante, un esperimento di photocropping che trasferisce alcune agghiaccianti e miserrime baracche della periferia di Tel Aviv in un improbabile scenario alpino.

![](img_8141.jpg)

Questo signore ha aperto a tutti il suo bellissimo giardino e vende cibo cucinato da lui e birra. Fossi in lui, in un posto così aprirei un locale domani!

![](img_8134.jpg)

Lei invece (quella di destra) offre una performance nella quale  interagisce con il pubblico conversando e manipolando quella strana materia dorata che tiene in mano. Quella a sinistra che partecipa alla performance è la mia padrona di casa, una ceramista.

![](img_8137.jpg)

Infine, nell'atrio della [Canada House](http://projects.jerusalemfoundation.org/community/community-centers/canada-house.aspx) c'è un coro che canta musica sacra in latino.

![](img_8139.jpg)

Per stasera la ricognizione è finita, domani conto di farmi un altro giro. Volendo esprimere un giudizio sommario direi che rispetto al rosario del mese mariano organizzato dalla parrocchia del mio quartiere proprio non c'è partita!