---
title: "Gerusalemme /5"
date: 2015-05-30
categories: ["Oldies"]
tags: ["ebrei", "Gerusalemme", "muro del pianto", "shabbat", "strani incontri"]
thumbnail: "foto-2-1.jpg"
---

Il repertorio degli "strani incontri" dopo due settimane in questa città si è notevolmente arricchito. Qui c'è di tutto e si incontra di tutto, perché al di là delle categorie elementari che impari presto a distinguere (semplificando molto: ebreo laico, ebreo ultraortodosso, musulmano, turista) non sei mai del tutto sicuro di chi hai di fronte, Di solito si inizia con un "where are you from?" ma prima della quarta o quinta domanda è davvero difficile capire qualcosa.

La mia collezione di figurine va dal superclassico, il venditore di collane che ti porta nel suo negozio per offrirti un caffé e convincerti a spendere delle cifre improbabili per le sue creazioni, a cose più bizzarre.

Al mio primo ingresso in città vecchia una ragazza che mi ha vista incerta a un bivio si è offerta di accompagnarmi per un po'. Stava andando a pregare al muro del pianto. Era una ventiduenne inglese che ha vissuto a Londra i primi diciott'anni della sua vita, poi la famiglia ha coronato il sogno di raggiungere la terra promessa e si è trasferita in Israele. Ora lei veste in maniera modesta ed è felice di rappresentare la prima generazione che ha la fortuna di vivere dove la sua famiglia avrebbe sempre dovuto e voluto vivere, grata ai sacrifici che hanno fatto i suoi per realizzare questo sogno e devota alla memoria dei bisnonni morti ad Auschwitz.

Un altro ebreo, decisamente sopra le righe, venerdì scorso ha catturato me e una tedesca che si concedeva una pausa di relax da un convegno di medicina, sedute su una panchina del quartiere ebraico, e ha deciso che eravamo le sue migliori amiche, ha dato ad entrambe indirizzo e numero di telefono, ci ha invitate a casa sua per cena e poi ha deciso di insegnarci seduta stante tutti i canti di shabbat. Lui cantava una strofetta, poi metteva il pugno chiuso a mo' di microfono davanti alle nostre facce e pretendeva che ripetessimo con lui la strofetta cantando con fervore, sotto gli occhi esterrefatti dei passanti.

Altro elemento da collezione: la californiana di origine cinese che mi ha adottata appena entrata nella Torre di Davide e mi ha trasformata nel suo selfie stick. Ad ogni angolo e scorcio della cittadella, mentre io tentavo invano di leggere i cartelli esplicativi e guardare gli oggetti in mostra (il museo sulla storia di Gerusalemme è allestito benissimo), si faceva fotografare da me, non una ma due volte: prima con la macchina fotografica e poi con l'Ipad. E davvero stentava a capire come io potessi semplicemente guardarmi intorno o fotografare quello che vedevo senza voler comparire nelle fotografie. Per fortuna ha perso presto interesse nel museo e io ho potuto continuare la mia esplorazione in santa pace.

L'altro giorno sull'autobus di ritorno da Betlemme mi si siede accanto una palestinese di origine indiana, ex guida turistica ora cassiera da un parrucchiere, e attacca bottone: era molto preoccupata per la sua salute, si era messa a bere cinque o sei tazze di té verde al giorno perché le hanno detto che fa bene e aiuta a perdere peso, ma ora era inappetente e le sembrava di avere tutti i sintomi dell'anoressia (!). Per fortuna l'autista dell'autobus le ha chiesto di smettere di parlare perché lo distraeva dalla guida, e io - gratissima - ne ho approfittato per concentrarmi molto sul mio telefono.

Ieri sera ho aggiunto alla mia collezione un incontro abbastanza unico.

Sono uscita verso le sette e mezza diretta alla città vecchia (ci dev'essere una calamita da qualche parte là dentro!) per vedere le celebrazioni di inizio shabbat al muro occidentale. Mi avevano detto che ne valeva la pena, avevano ragione: lo spettacolo è straordinario. C'era tantissima gente, uomini e donne in preghiera sono divisi da un separé che circonda buona parte dell'area maschile. Mi sono mescolata alle donne, l'atmosfera era bellissima e allegra, mentre scendeva il crepuscolo mi sono trovata immersa in un vociare alto e confuso, qualche donna pregava da sola, altre cantavano, alcuni gruppi formavano dei cerchi e cantavano e ballavano assieme, qualcuna passava correndo da un cerchio all'altro. Uscita dal settore delle donne sono salita su una delle tante sedie di plastica sparpagliate sulla piazza per guardare oltre il separé che delimita l'area degli uomini, piena fino a traboccare e caratterizzata da un viavai continuo. Anche qui c'è chi prega da solo e chi canta in compagnia, ma quello che stupisce di più è la varietà degli abbigliamenti: certi uomini indossano semplicemente pantaloni neri, una camicia chiara e la kippah, altri un completo nero e un cappello a tesa larga, altri ancora indossano delle specie di vestaglie di seta incrociate sul davanti (alcuni con sotto i pantaloni, altri in calzamaglia) e dei turbanti di pelo altissimi che più che dei cappelli sembrano delle cappelliere. L'esatta distinzione fra gli uni e gli altri non l'ho capita bene, qualcuno mi ha detto che è gerarchica, qualcun altro che dipende dall'origine geografica del credente, non mi metto a indagare perché mi ci vorrebbero delle ore. Sono rimasta un'oretta a guardarli e ascoltarli e nel frattempo si è fatto buio. Ho ripreso la strada di casa attraverso i vicoli affollati del quartiere ebraico, con calma, fumando una sigaretta e guardandomi intorno. A un certo punto in un vicolo mi si fa incontro una signora, una donnina piccola e benvestita, più o meno della mia età.
"Excuse me!"
"Yes?"
"Do you speak English?"
"Yes I do".
"Are you Jewish?"
"No, I'm not."
"Would you mind doing something for me in my house?"
Ecco, diciamo che la proposta è un po' generica, non ti conosco, e non sono sicura di voler entrare in casa tua. Mi hanno detto che per la cena di shabbat agli ebrei piace invitare degli ospiti, ma cercarseli per strada mi sembra un tantino estremo. La guardo perplessa e non muovo un passo nella sua direzione. Si avvicina e mi spiega.
"I would need someone to do something in my house that I cannot do because it is shabbat. Would you mind coming inside and turning on the hot water?"
Ok, comincio a capire e la seguo, dentro una porticina anonima e su per una breve scala, fino a un appartamento FANTASTICO. Una casa molto grande e molto bella, pietra chiara e intonaco, arredamento moderno ed elegante, tutto sui toni del grigio, la tavola sontuosamente apparecchiata per la cena e in cucina sotto un canovaccio le trecce di challah, il pane di shabbat.
Saluto la madre della signora e un numero imprecisato di bambini, poi lei mi guida in cucina e mi chiede di premere un pulsante su una specie di bollitore elettrico per l'acqua. Premo il pulsante e ottengo l'immediata gratitudine dell'intera famiglia.
Tutto lì? A quanto pare sì, si erano dimenticati di accenderlo prima che iniziasse shabbat e ora non potevano più farlo. "You saved our morning, tomorrow we couldn't have made coffee for breakfast!".
Mi chiede se può offrirmi qualcosa, se voglio un bicchier d'acqua magari, ma io ho adocchiato la finestra e le chiedo se posso uscire sul balcone. Credo che sia una delle case con la vista migliore di tutta Gerusalemme. Non ho osato fare fotografie da lì, ma questa l'ho scattata poco dopo da una terrazza pubblica cinque o sei metri sotto quel balcone.

![foto 2 (1)](foto-2-1.jpg)

Non so se rende l'idea, dovete immaginarvi di allargarla a 180°, si vede tutto, tutta la città vecchia, la moschea di Al Aqsa, tutto il monte degli ulivi sullo sfondo, un delirio! Non me ne volevo più andare, avrei potuto restare lì a guardare il panorama per ore. Abbiamo chiacchierato amabilmente per un po', io, lei e la madre (che - poverina - ha una casa a due passi dalla Metropolitan Opera House di New York, Upper West Side Manhattan, tanto per capirsi), poi è arrivato il marito, e con lui l'ora di mettersi a tavola. Ho salutato e sono uscita, riprendendo la mia passeggiata per i vicoli bui della città vecchia.